

# PPP - The Pink Peach Project

Molto spesso a tutti noi capita di lamentarci di qualcosa. Questo è
normale. Anzi, è molto importante sentire ed esprimere la propria
insoddisfazione, in quanto l'umanità è sempre avanzata in eterni
conflitti tra realtà insoddisfacenti e ideali irraggiungibili.

Premesso questo, bisogna anche tenere bene a mente che la cosa
importante, quando si è insoddisfatti, è il cercare di non limitarsi
a critiche e lamentele fine a sé stesse. La critica, quella vera,
non è un modo per disprezzare un qualcosa, o per sfogare la propria
frustrazione e basta. L'intenzione finale di una critica che merita
tale nome infatti dovrebbe essere quella di migliorare l'oggetto che
si sta criticando.

---

Il `Pink Peach Project` nasce da una serie di critiche e da un senso
di insoddisfazione generale rispetto allo stato corrente del sito di
informatica. Apprezziamo tutti gli sforzi che vengono fatti per la
gestione e manutenzione di tale sito, ma purtroppo non li riteniamo
sufficienti per garantire un servizio di qualità che riesca a
reggere la competizione odierna.

L'obiettivo del `Pink Peach Project` è alquanto semplice da esprimere:
**fornire un servizio alternativo al sito ufficiale di
informatica**. Vogliamo, in altre parole, dare una scelta in più agli
studenti iscritti ad informatica.

Per alcuni il nostro servizio sarà peggiore di quello ufficiale. Per
altri, forse, sarà migliore. Ma a prescindere da queste
considerazioni, troppo soggettive per essere di interesse, l'unica
osservazione degna di nota è il fatto che il nostro servizio sarà
unico nel suo genere, perché sarà fatto *dagli studenti per gli
studenti*.

